---
categories:
- ""
- ""
date: "2017-10-31T21:28:43-05:00"
description: "โลกสมัยใหม่ในยุคดิจิทัลทำให้การจัดการเรียนการสอนจะต้องมีการปรับตัวอย่างมากมาย เนื่องจากความก้าวหน้าทางเทคโนโลยีคอมพิวเตอร์ หรือเทคโนโลยีการสื่อสารเข้ามามีผลกระทบต่อ
การเรียนรู้ของผู้เรียนในยุคนี้ ดังนั้น ครูจำเป็นต้องปรับเปลี่ยนแนวคิดและวิธีการทำงานในการจัดการเรียนการสอนที่ต่างจากอดีต"
draft: false
image: 
keywords: ""
slug: ipsum
title: รายละเอียดของโครงการ
---


## ชื่อหลักสูตร

**หลักสูตร “การคิดออกแบบ การโค้ชชิ่ง และการออกแบบชั้นเรียนนวัตกรรม” เพื่อสร้างและยกระดับทักษะการทำงานของบุคลากรทางการศึกษาสำหรับการเรียนรู้ออนไลน์และออฟไลน์**


**“Design Thinking, Coaching, and Innovative Classroom Designing Curriculum” for Upskilling and Reskilling Educational Personnel to Develop Online and Offline Learning**

## ที่มาของการกำหนดแนวคิด เหตุผล และวัตถุประสงค์ของหลักสูตร

โลกสมัยใหม่ในยุคดิจิทัลทำให้การจัดการเรียนการสอนจะต้องมีการปรับตัวอย่างมากมาย เนื่องจากความก้าวหน้าทางเทคโนโลยีคอมพิวเตอร์ หรือเทคโนโลยีการสื่อสารเข้ามามีผลกระทบต่อ
การเรียนรู้ของผู้เรียนในยุคนี้ ดังนั้น ครูจำเป็นต้องปรับเปลี่ยนแนวคิดและวิธีการทำงานในการจัดการเรียนการสอนที่ต่างจากอดีต


### ชั้นเรียนนวัตกรรม” (innovative classroom)


เป็นแนวคิดสากลที่มีหลักฐานเชิงประจักษ์ว่าจะช่วยพัฒนาความคิดสร้างสรรค์ของผู้เรียน ทำให้ผู้เรียนมีความสุขในการเรียน เป็นชั้นเรียนเปิดกว้างทางความคิด สร้างแรงบันดาลใจและความเชื่อมั่นในการเรียนของผู้เรียน โครงการนี้เห็นว่าผลการสร้าง
ชั้นเรียนนวัตกรรมจะนำไปสู่การพัฒนาผู้เรียนให้มีคุณลักษณะที่กำหนดในมาตรฐานการศึกษาของชาติ พ.ศ. 2561 ในรูปของผลลัพธ์ที่พึงประสงค์ของการศึกษา (desired outcomes of education, DOE) ซึ่งประกอบด้วยคุณลักษณะ 3 ประการ ได้แก่ ความเป็นบุคคลผู้เรียนรู้ ผู้ร่วมสร้างสรรค์นวัตกรรม และพลเมืองที่เข้มแข็ง การจัดการศึกษาที่มีคุณภาพจะช่วยสร้างกำลังคนยุคใหม่ที่ตอบสนองนโยบาย Thailand 4.0 และยุทธศาสตร์การพัฒนาประเทศ “มั่นคง มั่งคั่ง ยั่งยืน”

เหตุปัจจัยดังกล่าวข้างต้นจึงเป็นแรงผลักดันให้บุคคลการทางการศึกษาทุกกลุ่มจำเป็นต้องได้รับการยกระดับทักษะการทำงานที่มีอยู่ให้สูงขึ้น (upskill) และสร้างทักษะใหม่ในการทำงาน (reskill) เพื่อให้สามารถปรับเปลี่ยนแนวทางการออกแบบชั้นเรียนแบบเดิมให้เป็นชั้นเรียนนวัตกรรมได้อย่างเหมาะสม
ทั้งแบบออนไลน์และออฟไลน์ตามสภาพบริบทของพื้นที่ การออกแบบชั้นเรียนนวัตกรรมจำเป็นต้องอาศัยความคิดสร้างสรรค์ของผู้เกี่ยวข้อง 


### การคิดออกแบบ (design thinking)

เป็นแนวคิดสมัยใหม่ที่ยอมรับกันในปัจจุบันในการสร้างความคิดใหม่ในการแก้ปัญหาซับซ้อน การคิดออกแบบ (design thinking) เป็นกรอบคิด (mindset) และสมรรถนะ (competency) ที่อาศัยการทำงานเป็นทีมผ่านการระดมความคิดจากบุคคลที่มีประสบการณ์หรือมุมมองที่หลากหลายมาช่วยกันคิดค้นพัฒนาวิธีการปัญหาที่ซับซ้อนแก้ไขยาก การคิดออกแบบเป็นแนวคิดที่บุคลากรทางการศึกษายังไม่ค่อยได้รับการพัฒนามาก่อนในหลักสูตรผลิตครูในอดีต และแม้ในปัจจุบันนี้ หลักสูตรที่มีเป้าหมายเพื่อเสริมสร้าง “ทักษะการคิดออกแบบ” ให้กับบุคลากรทางการศึกษาพบว่ามีไม่มากนัก ส่วนใหญ่เป็นหลักสูตรที่ดำเนินการโดยบุคคลในวงการธุรกิจหรือนอกวงการศึกษา โครงการนี้จึงออกแบบหลักสูตรโดยนำแนวคิดร่วมสมัยมาใช้กับการพัฒนาคุณภาพการศึกษา

จะเห็นว่า “การคิดออกแบบ” เป็นทักษะใหม่ในการทำงาน (reskill) ที่ต้องสร้างให้เกิดขึ้น ส่วน “การออกแบบชั้นเรียนนวัตกรรม” เป็นทักษะการทำงานที่ต้องยกระดับให้สูงขึ้นจากเดิม (upskill) ทั้งสองทักษะนี้เป็นจุดเน้นของโครงการนี้  แต่ด้วยการเปลี่ยนแปลงของโลกที่เป็นไปอย่างรวดเร็วในทุกด้าน 
การเสริมสร้างหรือพัฒนากำลังคนให้เกิดขึ้นกับบุคลากรทางการศึกษาไม่สามารถดำเนินการได้อย่างทั่วถึง ครอบคลุมทุกกลุ่มเป้าหมายได้อย่างรวดเร็ว หากปราศจากการถ่ายทอดความรู้ระหว่างกันในวงกว้าง

โดยเหตุที่การปฏิบัติงานในวิชาชีพครูมีบุคคลทางการศึกษาที่เกี่ยวข้องหลายฝ่าย แต่ละฝ่ายต่างมีบทบาทหน้าที่เฉพาะตน เช่น อาจารย์ในคณะครุศาสตร์และอาจารย์พี่เลี้ยงมีบทบาทหน้าในการพัฒนาทักษะวิชาชีพแก่นิสิตนักศึกษาครูที่จะเป็นครูรุ่นใหม่ ศึกษานิเทศก์มีหน้าที่ในการสนับสนุนช่วยเหลือ
การทำงานของครูในสถานศึกษา ครูในโรงเรียนซึ่งมีทักษะความเชี่ยวชาญที่ต่างกันสามารถช่วยเหลือ
การทำงานร่วมกัน บัณฑิตหรือครูรุ่นใหม่สามารถแลกเปลี่ยนการเรียนรู้ซึ่งกันและกัน และยังสามารถส่งผ่านความรู้ใหม่ที่ทันสมัยให้กับครูในโรงเรียนที่ตนเองต้องปฏิบัติงานร่วมกันในอนาคต นั่นหมายความว่า ผู้เกี่ยวข้องกับการปฏิบัติงานในวิชาชีพครูจำเป็นต้องได้รับการเสริมสร้างทักษะใหม่ในการทำงาน คือ การมีทักษะการโค้ชชิ่งเพื่อถ่ายทอดความรู้และประสบการณ์เรียนรู้ระหว่างกัน



### การโค้ชชิ่ง (coaching)

เป็นแนวคิดที่นักวิชาการทางการศึกษาได้นำมาใช้พัฒนาครูในประเทศไทยนับเป็นเวลากว่าสิบปี แนวคิดนี้จึงไม่ใช่เรื่องใหม่ในวงการศึกษา แต่การพัฒนาครูที่ผ่านมา
ส่วนใหญ่ดำเนินการโดยอาจารย์หรือนักวิชาการในคณะครุศาสตร์/ศึกษาศาสตร์ หรือนักวิชาการอิสระที่มีบทบาทหน้าที่ในการเป็น “โค้ช” ให้กับการปฏิบัติงานของครูในโรงเรียน กระบวนการ “โค้ชชิ่ง” จึงเป็นความสามารถหรือทักษะเฉพาะบุคคลของผู้เป็น “โค้ช” ซึ่งมีจำนวนไม่มากนัก 


โครงการนี้มีความเชื่อว่าบุคลากรทางการศึกษามีหลายกลุ่ม แต่ละกลุ่มต่างมีศักยภาพที่มีจุดเด่นต่างกัน สามารถแลกเปลี่ยนเรียนรู้ระหว่างกันได้ การเสริมสร้างหรือยกระดับทักษะการทำงานใหม่ให้กับบุคลากรทางการศึกษาสามารถกระทำได้ผ่านกระบวนการโค้ชชิ่ง (coaching)  ดังนั้น เป้าหมายสำคัญของโครงการนี้จึงให้ความสำคัญกับการพัฒนา “ทักษะการโค้ชชิ่ง” แก่บุคลากรทางการศึกษา เพื่อให้บุคคลเหล่านี้สามารถทำหน้าที่โค้ชได้อย่างมีประสิทธิผล สามารถนำแนวคิดใหม่ทางการศึกษาที่มีการพัฒนาให้เหมาะสมกับการเรียนรู้ยุคเทคโนโลยีดิจิทัล และสามารถถ่ายทอดขยายผลสู่ทุกฝ่ายที่เกี่ยวข้องในวงกว้าง 
การสร้างทักษะการโค้ชชิ่งแก่บุคลากรทางการศึกษา โดยเฉพาะกลุ่มนิสิตนักศึกษาครูพันธุ์ใหม่ จะช่วยส่งผ่านทักษะความสามารถด้านนี้ให้เกิดขึ้นจากรุ่นสู่รุ่น การพัฒนาทักษะการโค้ชชิ่งจะทำให้ผู้ได้รับ
การพัฒนาเกิดการเรียนรู้ เข้าใจ และนำสิ่งที่เรียนรู้ไปปรับใช้ในการทำหน้าที่ของตนเอง 

### แนวคิดของหลักสูตร 

โครงการนี้ได้พัฒนาหลักสูตรระยะสั้นโดยออกแบบชุด “โมดูล” (module) เพื่อสร้างทักษะใหม่ (reskill) และยกระดับทักษะที่มีอยู่เดิม (upskill) ของบุคลากรทางการศึกษาทุกประเภท เป้าหมายของโครงการมุ่งพัฒนาทักษะการทำงานของบุคลากรทางการศึกษาที่เป็นกลุ่มเป้าหมายในการอบรม ผลลัพธ์ของโครงการจะทำให้ได้บัณฑิตพันธุ์ใหม่หรือครูรุ่นใหม่ที่สามารถออกแบบชั้นเรียนโดยใช้เทคโนโลยีหรือนวัตกรรมทางการศึกษาได้อย่างมีประสิทธิผล การสร้างชั้นเรียนนวัตกรรมจะส่งผลให้ผู้เรียนมีคุณลักษณะที่พึงประสงค์ตามมาตรฐานการศึกษาของชาติที่กำหนดในรูปของ DOE  ผู้เรียนที่ผ่านการเรียนรู้จาก
ชั้นเรียนนวัตกรรมจะมีทักษะความสามารถที่สอดคล้องกับความต้องการของยุคสมัยใหม่และเหมาะกับแนวทางการพัฒนาประเทศต่อไป

ผลลัพธ์ปลายทางของหลักสูตรจึงประกอบด้วยทักษะความสามารถ 3 ประการ ได้แก่ 1) ทักษะการคิดออกแบบ 2) ทักษะการโค้ชชิ่ง และ 3) ทักษะการออกแบบชั้นเรียนนวัตกรรม โครงสร้างของหลักสูตรเพื่อเสริมสร้างทักษะทั้งสามประการจะผสมผสานบูรณาการผ่านโมดูลที่ออกแบบซึ่งเน้นทั้งภาคทฤษฎีและปฏิบัติในสถานศึกษา ทั้งนี้ บุคลากรทางการศึกษาที่เข้าร่วมโครงการจะมีทั้งกลุ่มอาจารย์มหาวิทยาลัยในคณะครุศาสตร์ศึกษาศาสตร์ กลุ่มครูในโรงเรียนที่เป็นครูพี่เลี้ยงในการให้คำชี้แนะแก่นิสิตนักศึกษาฝึกสอนในโรงเรียน กลุ่มผู้บริหารและครูที่เป็นผู้นำในการพัฒนาครู และกลุ่มศึกษานิเทศก์จากสำนักงานเขตพื้นที่การศึกษา บุคคลเหล่านี้ต้องมีทั้งทักษะความสามารถเพื่อพัฒนานิสิตนักศึกษาครูฝึกสอนและ/หรือครูประจำการในโรงเรียน สามารถออกแบบกิจกรรมการเรียนรู้โดยใช้เทคโนโลยีดิจิทัล
ทั้งแบบออนไลน์หรือออฟไลน์ได้อย่างเหมาะสม


## วัตถุประสงค์โครงการ

โครงการนี้มีวัตถุประสงค์ปลายทางเพื่อพัฒนาหลักสูตร “การคิดออกแบบ การโค้ชชิ่ง และ
การออกแบบชั้นเรียนนวัตกรรม” เพื่อสร้างและยกระดับทักษะการทำงานของบุคลากรทางการศึกษาเพื่อพัฒนาห้องเรียนแบบออนไลน์และออฟไลน์ในโรงเรียน โดยมีวัตถุประสงค์เฉพาะดังต่อไปนี้

1. เพื่อสร้างทักษะใหม่ของการปฏิบัติงาน (reskill) ด้านการคิดออกแบบและการโค้ชชิ่งแก่บุคลากรทางการศึกษาเพื่อส่งเสริมการปฏิบัติงานในวิชาชีพครู

2. เพื่อยกระดับ (upskill) สมรรถนะทางวิชาชีพของนิสิตฝึกสอน/ครูในโรงเรียนเป็นครูรุ่นใหม่ให้มีทักษะการออกแบบชั้นเรียนนวัตกรรมทั้งแบบชั้นเรียนออนไลน์และออฟไลน์ที่เหมาะสมกับการเรียนรู้ยุคเทคโนโลยีดิจิทัลโดยใช้การคิดออกแบบและการโค้ชชิ่งเพื่อสร้างประสบการณ์การเรียนรู้ที่สร้างสรรค์แก่ผู้เรียน



## ประโยชน์ที่ได้รับจากโครงการ


1. โครงการนี้ช่วยการพัฒนากำลังคนที่เป็นบุคลากรทางการศึกษาซึ่งมีศักยภาพในการออกแบบชั้นเรียนนวัตกรรมโดยใช้การคิดออกแบบในการทำงาน

2. บุคคลที่ได้รับการพัฒนาจากหลักสูตรในโครงการนี้จะมีคุณสมบัติความเป็นโค้ช สามารถชี้แนะการทำงานโดยใช้การคิดออกแบบในการจัดการเรียนการสอน มีส่วนในการขยายผลความรู้และประสบการณ์ในการออกแบบชั้นเรียนนวัตกรรมให้กับผู้อื่นได้


3. หลักสูตรที่พัฒนาจากโครงการนี้สามารถขยายผลในการพัฒนาบุคลากรทางการศึกษาได้ และเป็นหลักสูตรที่ตอบสนองนโยบายการจัดการศึกษาที่เน้นการสร้างผู้เรียนที่เป็นนวัตกร ที่มีความสำคัญต่อการพัฒนาประเทศเป็นนวัตกรรม 4.0



